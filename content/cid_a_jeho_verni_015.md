---
title: "Zpěv o\_zrádné hraběnce"
contentType: prose
---

<section>

Nejenom maurské princezny se chtěly stát za starých časů ženami kastilských králů; někdy zase naopak kastilské ženy z urozených rodů toužily po tom, aby byly maurskými královnami.

Když vládl v Kastilii hrabě Garci Fernández, jeho žena doňa Sancha si dlouho tajně přála stát se manželkou maurského krále Almanzora a neustále přemýšlela, jak by toho dosáhla.

Nakonec si vymyslela lest. Z předstírané lásky k hraběti se začala starat o jeho nejoblíbenější koně a starala se o ně opravdu pečlivě; jen bitevního koně krmila špatně a trápila ho hladem, takže zeslábl a sotva stál na nohou. Ve vhodné chvíli poslala Almanzorovi vzkaz, aby napadl Kastilce, a maurský král tak ihned učinil.

Jak bylo zvykem, hrabě Garci Fernández přesedl na bitevního koně až těsně před bojem; když se potom utkal s králem Almanzorem, kůň kastilského vladaře byl tak slabý a pomalý, že Garci Fernández podlehl, zřítil se ze sedla do trávy a už nevstal.

Doňa Sancha se ještě pokusila otrávit svého syna, ale ten prohlédl její úmysl, donutil ji vypít jed a v boji pak Almanzora porazil.

</section>

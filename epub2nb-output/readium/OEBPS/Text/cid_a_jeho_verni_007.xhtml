<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>cid_a_jeho_verni-3</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="cid_a_jeho_verni-3" xml:lang="cs-CZ">
		<div class="_idGenObjectStyleOverride-1">
			<p id="_idParaDest-2" class="MLP_uroven2_kapitola ParaOverride-1">Zpěv o&#160;dceři hraběte Juliána</p>
			<p class="MLP_text_bez1radku ParaOverride-1">Za starých časů žil ve španělské zemi král Gótů, jmenoval se Vitiza. Měl čtyři velká města a&#160;v&#160;každém trávil část roku: zimu v&#160;Toledu, neboť to bylo hlavní město jeho království; jaro v&#160;Méridě, kde bylo mnoho medu, a&#160;hlavně zvěře v&#160;lesích, takže se mohl věnovat lovu; na podzim odjel do Córdoby, kde byla tou dobou hojnost ovoce a&#160;vína, léto trávil v&#160;Seville, protože tam bylo nejvíc ryb.</p>
			<p class="MLP_text ParaOverride-1">Král Vitiza napravil v&#160;mládí mnoho křivd, kterých se dopustil jeho otec, král Egica, avšak později se sám dopustil jiných, ještě horších; kromě toho se stal rozmařilým a&#160;panovačným. Když zemřel, nenalezl proto žádný z&#160;jeho synů takovou podporu, aby mohl nastoupit na jeho trůn. I&#160;stal se po něm králem Gótů urozenec jménem Rodrigo; avšak Vitizovi synové měli proti němu velikou zášť a&#160;neustále vyvolávali rozbroje, aby zbavili Rodriga trůnu.</p>
			<p class="MLP_text ParaOverride-1">Rodrigo byl odvážný muž a&#160;dobrý bojovník, ale v&#160;jednání se příliš nelišil od svého předchůdce.</p>
			<p class="MLP_text ParaOverride-1">Tehdy byl v&#160;Toledu jeden starý palác, uzavřený už dlouhou dobu na mnoho zámků; pokud paměť sahala, žádný z&#160;dosavadních panovníků ho nikdy neotvíral. Ten dům prý postavil kdysi sám Herkules z&#160;mramorů tak jasných a&#160;pestrých, že ve zdech nebyly ani dva kameny stejné barvy; měl půdorys kruhu a&#160;před vchodem stáli dva velicí kovoví lvi.</p>
			<p class="MLP_text ParaOverride-1">Když se stal Rodrigo králem, přikázal palác otevřít, protože se chtěl přesvědčit, jaké tajemství skrývá. Marně ho jeho věrní a&#160;rádcové varovali, marně mu připomínali, že se žádný z&#160;jeho předchůdců neodvážil zrušit starou zvyklost. Rodrigo čekal, že v&#160;paláci najde veliké poklady a&#160;peníze, avšak rádci mu řekli:</p>
			<p class="MLP_text ParaOverride-1">„Poklady a&#160;peníze! Jestliže si myslíte, pane, že jsou tam diamanty, perly, zlato a&#160;stříbro, rádi vám to všechno dáme; jen zachovejte starý zákon a&#160;neotvírejte ten dům.“</p>
			<p class="MLP_text ParaOverride-1">Rodrigo nedal na jejich rady ani sliby, palác otevřel a&#160;vstoupil do jeho dveří. Dům byl prázdný a&#160;pustý, jen v&#160;největší síni objevil starobylou zamčenou skříň. Přikázal rozlomit zámek a&#160;skříň otevřel: nalezl v&#160;ní obraz, na němž byly podoby mužů v&#160;pestrých šatech a&#160;s&#160;turbany na hlavách, seděli na krásných koních a&#160;v&#160;rukou měli kopí s&#160;praporci anebo meče. Pod obrazem byl nápis, jenž pravil:</p>
			<p class="MLP_text ParaOverride-1">„Tito lidé jsou Mauři; jestliže vnikneš do tohoto domu a&#160;porušíš tajemství, dobudou tvé země a&#160;zahubí toho, kdo přestoupil zákon.“</p>
			<p class="MLP_text ParaOverride-1">Rodrigo začal svého činu litovat, přikázal dům znovu uzavřít a&#160;nikomu neprozradil, co v&#160;něm uviděl; pak dal vyhlásit, že kdokoli někdy v&#160;budoucnu otevře starý palác, přijde o&#160;hlavu.</p>
			<p class="MLP_text ParaOverride-1">Věděl dobře, kdo jsou Mauři, o&#160;kterých mluvil nápis; jejich říše se prostírala od břehů řeky Indu až do Afriky a&#160;Rodrigovi věrní se už nejednou srazili s&#160;jejich oddíly na hranicích země.</p>
			<p class="MLP_text ParaOverride-1">V&#160;oblasti úžiny, jež odděluje Španělsko od Afriky, sídlil tenkrát na druhé straně moře králův poddaný, hrabě don Julián; byl správcem a&#160;pánem afrického Tangeru, který tehdy ještě patřil k&#160;Rodrigově říši, a&#160;prodával do celého Španělska lovecké jestřáby a&#160;koně.</p>
			<p class="MLP_text ParaOverride-1">Don Julián měl dceru jménem Oliba; byla to dívka tak krásná, že se pověst o&#160;její kráse rozšířila široko daleko a&#160;vyprávěli si o&#160;ní muži i&#160;ženy na obou stranách úžiny, v&#160;Africe i&#160;ve Španělsku. Jednou rozmlouvaly o&#160;krásné dceři dona Juliána ženy na Rodrigově královském dvoře; král je uslyšel a&#160;zatoužil po neznámé krásce, nemohl spát ani jíst, a&#160;čím víc myslil na půvab té dívky, tím víc se trápil.</p>
			<p class="MLP_text ParaOverride-1">Nakonec se rozhodl, že ji musí vidět stůj co stůj. Pozval hraběte Juliána, jejího otce, na královský dvůr do Toleda a&#160;uspořádal k&#160;jeho poctě mnoho nejrůznějších radovánek: zval ho na bohaté hostiny, nabízel mu vybraná jídla i&#160;bezpočet lahodných vín, zpěváci zpívali při hodokvasech své písně, hudebníci hráli na nejrozmanitější nástroje a&#160;všechny ty kratochvíle trvaly od časného rána dlouho do noci.</p>
			<p class="MLP_text ParaOverride-1">Když tak odvedl král Rodrigo pozornost svého hosta, dal napsat falešný list do Tangeru, kde žila krásná Oliba; v&#160;tom listě přikazoval její matce, aby bez odkladu přijela na královský dvůr a&#160;přivezla s&#160;sebou i&#160;dceru; potom podepsal nepravý list jménem dona Juliána.</p>
			<p class="MLP_text ParaOverride-1">Matka s&#160;dcerou se ihned vydaly na cestu a&#160;s&#160;malým zástupem sloužících dorazily zanedlouho na královský dvůr; obě už se nemohly dočkat, až zase po tak dlouhé době uvidí manžela a&#160;otce. Oliba se těšila na radovánky a&#160;nádheru královského paláce a&#160;na veliké město Toledo. Sotva však přijely, přidělil Rodrigo matce komnatu v&#160;odlehlém křídle svého sídla a&#160;dal ji střežit; dceru pak odvedl do svých pokojů, slíbil jí, že z&#160;ní učiní královnu, a&#160;už ji nepustil ani na jediný krok.</p>
			<p class="MLP_text ParaOverride-1">Don Julián se zatím věnoval hostinám a&#160;kratochvílím; netušil, že jeho dcera je tak blízko. Až jednoho dne potkal na chodbě paláce svého služebníka z&#160;Tangeru; hlasitě se podivil, co tu pohledává, a&#160;služebník odpověděl:</p>
			<p class="MLP_text ParaOverride-1">„Pane, přikázal jste přece své ženě a&#160;dceři, aby za vámi neprodleně přijely do Toleda. Jsem tady s&#160;nimi, neboť jim sloužím; avšak nevím, co dělá vaše dcera, protože ji král hned první den uzavřel do svých komnat a&#160;už ji nepustil.“</p>
			<p class="MLP_text ParaOverride-1">Don Julián chvíli přemýšlel a&#160;pak řekl služebníkovi:</p>
			<p class="MLP_text ParaOverride-1">„Jdi a&#160;pověz mé ženě, ať za mnou v&#160;tajnosti přijde, budu ji čekat na tomto místě.“</p>
			<p class="MLP_text ParaOverride-1">A&#160;když přišla, řekl jí, co se dozvěděl; žena mu zase vyprávěla o&#160;falešném listu a&#160;tak oba zjistili pravdu. Don Julián už neváhal a&#160;řekl:</p>
			<p class="MLP_text ParaOverride-1">„Teď jdi, vezmi všechny své věci a&#160;odejdi na břeh řeky; tam nastoupíme na loď a&#160;vrátíme se co nejrychleji domů.“</p>
			<p class="MLP_text ParaOverride-1">Žena uposlechla a&#160;vzdálila se. Don Julián se uzavřel do svého pokoje, bědoval, naříkal, zmocnila se ho veliká nenávist ke králi a&#160;přemýšlel, jak by se mu pomstil za zneuctění krásné Oliby.</p>
			<p class="MLP_text ParaOverride-1">Potom se vydal za králem a&#160;předstíral, že o&#160;ničem neví; při hostině s&#160;ním přátelsky rozmlouval o&#160;mnoha různých věcech, jako by se nic nestalo, a&#160;nenápadně zavedl řeč na šarvátky s&#160;Maury. Když král řekl, že mu srážky s&#160;Maury působí mnoho starostí, don Julián se tvářil, že přemýšlí, a&#160;pak pravil:</p>
			<p class="MLP_text ParaOverride-1">„Pane, znám zvyky Maurů a&#160;mohu vám poradit, jestli chcete. Nebojte se, že napadnou vaši zemi, neboť je chráněna mořem a&#160;plná hor, těžko by se v&#160;ní bojovalo. Pošlete proto všechny štíty, meče a&#160;kopí na své území do Afriky, tam jich je víc zapotřebí; když Mauři uvidí, jak je král Rodrigo silný, dostanou strach a&#160;vyhnou se příště každé další srážce.“</p>
			<p class="MLP_text ParaOverride-1">Král uvažoval, rada se mu líbila; přislíbil, že tak učiní co nejdřív, a&#160;poděkoval donu Juliánovi za moudrá slova. Potom ještě spolu hovořili o&#160;mnoha dalších záležitostech, a&#160;hlavně o&#160;lovu, který byl královou největší zálibou. Rodrigo se zeptal dona Juliána, zda je na druhé straně moře ještě dost loveckých jestřábů a&#160;sokolů, a&#160;don Julián odpověděl:</p>
			<p class="MLP_text ParaOverride-1">„Můj králi a&#160;pane, je jich tam víc, než si vůbec můžete představit. Až přijedu příště, vezmu jich s&#160;sebou takové množství, že se jich ani nedopočítáte a&#160;velmi se budete divit.“</p>
			<p class="MLP_text ParaOverride-1">Když hostina skončila, připravil se don Julián tajně na cestu, ozná­mil králi, že se musí v&#160;neodkladné záležitosti vrátit domů, a&#160;bez pro­dlení opustil královský palác.</p>
			<p class="MLP_text ParaOverride-1">Na smluveném místě nalezl svou ženu, oba nastoupili na loď a&#160;odjeli z&#160;Toleda; potom se přeplavili přes úžinu do Afriky, hrabě don Julián vyhledal maurského vládce Muzu a&#160;řekl mu:</p>
			<p class="MLP_text ParaOverride-1">„Pane, chcete vstoupit do Španělska? Jestliže souhlasíte, pomohu vám; mám mnoho lodí a&#160;mohu vám prospět dobrými radami, budete-li o&#160;ně stát.“</p>
			<p class="MLP_text ParaOverride-1">Panovník se zamyslil a&#160;zeptal se:</p>
			<p class="MLP_text ParaOverride-1">„Jak ti mám věřit, když jsi křesťan a&#160;já Maur?“</p>
			<p class="MLP_text ParaOverride-1">„Můžete mi věřit,“ odpověděl don Julián, „neboť vám zanechám jako rukojmí svou ženu i&#160;dva syny a&#160;jako zástavu celé své veliké bohatství, všechno své zlato a&#160;stříbro.“</p>
			<p class="MLP_text ParaOverride-1">Maurský panovník přijal záruky, vyslal na všechny strany posly a&#160;přikázal, aby se shromáždilo veliké vojsko; když se tak stalo, jmenoval velitelem toho vojska urozence jménem Tárik. Ten přeplul se svými bojovníky v&#160;obchodních lodích přes moře a&#160;přirazil ke španělskému břehu v&#160;místě, jež má dodnes název Hora Tárikova neboli Gibraltar. A&#160;bylo těch bojovníků na sedm tisíc.</p>
			<p class="MLP_text ParaOverride-1">Rodrigo poslal do maurského tábora zvěda, aby zjistil, s&#160;jakými silami Mauři přicházejí a&#160;jaké mají další úmysly. Zvěd se vrátil a&#160;pravil:</p>
			<p class="MLP_text ParaOverride-1">„Pane, chtějí buď zvítězit, nebo zemřít; spálili všechny své lodi, aby se nemohli vrátit. Není v&#160;naší zemi jediné místo, kam bychom se před nimi mohli ukrýt.“</p>
			<p class="MLP_text ParaOverride-1">Rodrigo dal hned rozhlásit, aby všichni jeho věrní vytáhli do boje; pozval i&#160;syny krále Vitizy a&#160;jejich stoupence, aby se společně bránili nepříteli.</p>
			<p class="MLP_text ParaOverride-1">Zakrátko dobyli Mauři prvních měst a&#160;rychle postupovali dál, neboť vojsko krále Rodriga mělo jen málo zbraní; jezdci i&#160;pěší museli často bojovat holýma rukama, protože všechny meče a&#160;kopí poslali na králův příkaz do Afriky.</p>
			<p class="MLP_text ParaOverride-1">V&#160;tom čase synové krále Vitizy, předposledního vizigótského krále, propadli malomyslnosti a&#160;dali přednost svým vlastním zájmům.</p>
			<p class="MLP_text ParaOverride-1">„Mauři chtějí jen zlato, stříbro a&#160;poklady naší země,“ prohlašovali svým stoupencům. „Jakmile dostanou, co žádají, vrátí se s&#160;kořistí za moře a&#160;my se staneme králi, jak nám podle práva a&#160;spravedlnosti patří. Nebudeme proto bojovat; když Rodrigo padne, bude nám to jen k&#160;prospěchu.“</p>
			<p class="MLP_text ParaOverride-1">V&#160;noci poslali tajně k&#160;Tárikovi své posly a&#160;vzkázali mu, že v&#160;rozhodující bitvě přestanou bojovat, aby král Rodrigo padl a&#160;prohrál. Tak se i&#160;stalo; v&#160;nejprudším boji ustoupili se svými jezdci z&#160;bojiště, a&#160;protože jim král svěřil velení na obou křídlech, Mauři snadno obklíčili střed a&#160;zničili ho; Vitizovi synové se jen zpovzdálí dívali na maurské vítězství.</p>
			<p class="MLP_text ParaOverride-1">Rodrigo v&#160;bitvě padl; avšak říká se také, že zmizel a&#160;nikdo nenašel jeho tělo. Prý se při ústupu zřítil do řeky a&#160;našel se jen jeho střevíc s&#160;perlami a&#160;rubíny. A&#160;také se říká, že utonul v&#160;moři anebo že uprchl do hor, kde ho roztrhala divoká zvěř.</p>
			<p class="MLP_text ParaOverride-1">Hrabě Julián pak vedl Maury k&#160;Toledu; padla Córdoba, padla Sevilla a&#160;Mauři se valili dál a&#160;dál. Don Julián postupoval společně s&#160;nimi a&#160;ukazoval jim nechráněná místa, tajné cesty a&#160;brody; avšak je psáno, že jednoho dne přehlédl léčku a&#160;s&#160;oddílem Maurů padl do pasti, maurský vládce ho prohlásil za zrádce a&#160;připravil ho o&#160;hlavu.</p>
			<p class="MLP_text ParaOverride-1">Vitizovi synové zůstali na dobytém území; jeden v&#160;Toledu, druhý v&#160;Córdobě, třetí v&#160;Seville. Dostali od vítězů četné výhody a&#160;majetky, ale králi se už nestali nikdy.</p>
			<p class="MLP_text ParaOverride-1">Věrní krále Rodriga se nevzdali, avšak přesila byla příliš veliká; už jich zbývala jen hrstka a&#160;Mauři postupovali stále dál, šířili před sebou strach a&#160;hrůzu.</p>
			<p class="MLP_text ParaOverride-1">V&#160;krátké době obsadili celé Španělsko, pobili bezpočet mužů a&#160;mnoho dalších odvedli do zajetí.</p>
			<p class="MLP_text ParaOverride-1">Jen poslední stateční se ukryli v&#160;nepřístupných horách na severu země a&#160;tam se připravovali k&#160;dalšímu boji.</p>
			<p class="MLP_text ParaOverride-1">Tenkrát si zvolili ze svých řad i&#160;nového krále: stal se jím Rodrigův spolubojovník Pelayo.</p>
			<p class="MLP_text ParaOverride-1">V&#160;tom čase poslali Mauři svému vladaři zprávu, v&#160;níž pravili:</p>
			<p class="MLP_text ParaOverride-1">„Pane, boj skončil. Na severu země se sice ještě skrývá jakýsi člověk jménem Pelayo, ale má jen třicet hladových mužů. Ukrývají se v&#160;horách a&#160;živí se medem divokých včel, aby nezemřeli hladem. Co proti nám zmůže třicet hladovějících štvanců? Zvítězili jsme!“</p>
		</div>
</body>
</html>
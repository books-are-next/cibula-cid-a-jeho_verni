<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>cid_a_jeho_verni-6</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body xmlns:xml="http://www.w3.org/XML/1998/namespace" id="cid_a_jeho_verni-6" xml:lang="cs-CZ">
<div class="_idGenObjectStyleOverride-1">
			<p class="MLP_text_bez1radku_-I- ParaOverride-1"><br/></p>
<p class="MLP_text_bez1radku_-I- ParaOverride-1"><br/></p>
<p class="MLP_text_bez1radku_-I- ParaOverride-1"><br/></p>
<p class="MLP_text_bez1radku_-I- ParaOverride-1">Žil Cid opravdu, žili skutečně Álvar Fáněz, doňa Jiména a&nbsp;ostatní hrdinové písně?</p>
			<p class="MLP_text_-I- ParaOverride-1">Většina španělských hrdinských zpěvů vznikla poměrně krátce po událostech, o&nbsp;kterých vypravují; proto jsou historicky překvapivě přesné.</p>
			<p class="MLP_text_-I- ParaOverride-1">Píseň o&nbsp;Cidovi&nbsp;– či přesněji Báseň o&nbsp;mém Cidovi&nbsp;– vznikla padesát let po hrdinově smrti; život slavného bojovníka byl tedy stále ještě v&nbsp;živé paměti.</p>
			<p class="MLP_text_-I- ParaOverride-1">Rodrigo&nbsp;– zkráceně Ruy&nbsp;– Díaz se narodil roku 1043 v&nbsp;městečku Bivar severně od Burgosu. Byl to chudý šlechtic nižšího řádu, asi jako u&nbsp;nás zemani či vladykové. Byl vychován na královském dvoře Fernanda&nbsp;I. společně s&nbsp;nejstarším královým synem donem Sanchem. To ovšem nebylo nic mimořádného&nbsp;– synkové urozenců byli vychováváni na královských dvorech velmi často. U&nbsp;dvora byl Cid ve velké vážnosti a&nbsp;stal se královským praporečníkem. Za vlády Fernandova nástupce Sancha&nbsp;II. přispěl v&nbsp;bitvě u&nbsp;Golpejary výrazně k&nbsp;vítězství Kastilců nad Leónem&nbsp;– tedy v&nbsp;boji Sancha II. proti jeho bratru Alfonsovi. Když však později král Sancho&nbsp;II. padl před branami Zamory, zdědil království Alfonso. To byla pro Cida situace dost povážlivá; ale stejně jako ostatní urození Kastilci i&nbsp;Cid nakonec uznal Alfonsa za krále, a&nbsp;ten ho vzal jako proslaveného bojovníka na svůj královský dvůr. Funkci praporečníka však převzal po Cidovi García Ordóněz. Alfonso VI. si nicméně Cida velmi vážil a&nbsp;oženil ho s&nbsp;doňou Jiménou, jež pocházela z&nbsp;vysokého urozeneckého rodu a&nbsp;byla královou neteří.</p>
			<p class="MLP_text_-I- ParaOverride-1">Jednoho dne poslal král Cida k&nbsp;sevillskému panovníkovi Amutamizovi pro pravidelnou roční daň. Sevillský vladař však právě bojoval s&nbsp;maurským králem Granady, který ho napadl. Amutamiz byl Alfonsův vazal; Cid se k&nbsp;němu proto přidal a&nbsp;porazil útočníka v&nbsp;bitvě u&nbsp;Cabry. Když se Cid vrátil na dvůr svého pána, obvinili ho jeho osobní nepřátelé z&nbsp;královy družiny; že si část daně i&nbsp;kořisti ponechal pro sebe. Jistě tu hrála svou roli i&nbsp;vzpomínka na bitvu u&nbsp;Golpejary; navíc bylo zřejmé, že se Cid pustil do války proti maurskému králi bez povolení a&nbsp;souhlasu svého panovníka.</p>
			<p class="MLP_text_-I- ParaOverride-1">Krátce nato, když v&nbsp;době královy nepřítomnosti ležel Cid nemocen, napadli Mauři hrad Gormaz, nejdůležitější kastilskou pevnost na řece Dueru, a&nbsp;odnesli si bohatou kořist. Cid shromáždil vojsko, vytáhl proti Maurům na trestnou výpravu a&nbsp;vrátil se do Bivaru se značnou kořistí. Protože však i&nbsp;tuto výpravu podnikl bez souhlasu krále, poslal ho Alfonso VI. roku 1081 do vyhnanství.</p>
			<p class="MLP_text_-I- ParaOverride-1">Cid tedy odchází z&nbsp;Kastilie, doprovázen jen nevelkou družinou nejbližších přátel a&nbsp;příbuzných. „Musí si vydělávat na živobytí,“ jak několikrát věcně uvádí autor písně. Jako to učinili v&nbsp;té době četní jiní urozenci z&nbsp;Leónu i&nbsp;Kastilie, dá se do služeb malého maurského krále v&nbsp;Zaragoze a&nbsp;bojuje proti několika dalším maurským panovníkům. Pokusí se o&nbsp;smíření s&nbsp;donem Alfonsem, ale ten odmítá.</p>
			<p class="MLP_text_-I- ParaOverride-1">Ve službách zaragozského krále pokračuje Cid v&nbsp;bojích, tentokrát proti Valencii, jejíž maurský vládce je podporován aragonským králem Sanchem Ramirezem a&nbsp;hrabětem barcelonským Bérengarem Ramónem&nbsp;II.</p>
			<p class="MLP_text_-I- ParaOverride-1">Cidova sláva neustále roste&nbsp;– u&nbsp;Maurů i&nbsp;u&nbsp;Kastilců: jsou to právě Mauři, kteří Ruyovi Díazovi začnou říkat Cid, což je z&nbsp;arabského slova sidi, vládce. Přízvisko Campeador&nbsp;– Bojovník&nbsp;– dostal Ruy Díaz už dřív, roku 1066, ještě na dvoře krále Sancha&nbsp;II. Cid však nikdy nezapomíná, kde je jeho „přirozená vlast“, a&nbsp;stále znovu se pokouší o&nbsp;smíření s&nbsp;králem Alfonsem. Konečně se mu to podaří, ale záhy dojde k&nbsp;nové roztržce: Cid musí znovu odejít, a&nbsp;král dokonce na nějakou dobu uvězní doňu Jiménu i&nbsp;obě její dcery.</p>
			<p class="MLP_text_-I- ParaOverride-1">Cid se proto rozhodne, že si najde nový domov. Ve Valencii tehdy vládne Maur Alkadir; Cid oblehne Valencii, vymůže si na Alkadirovi daň a&nbsp;pomalu obsazuje celé okolí města, jež bylo tehdy prohlašováno za perlu maurského Středozemí. V&nbsp;roce 1092 vypukla ve městě vzpoura, při níž král Alkadir padl. Cid pak v&nbsp;roce 1094 města dobyl. Musel samozřejmě Valencii bránit proti četným útokům, zejména proti hraběti barcelonskému, kterého dvakrát porazil a&nbsp;zajal, vždycky ho však zase propustil na svobodu. Mimochodem: hrabě nakonec získal Cidovo přátelství a&nbsp;oženil svého syna Ramóna&nbsp;III. s&nbsp;jednou z&nbsp;Cidových dcer.</p>
			<p class="MLP_text_-I- ParaOverride-1">Cid žil potom s&nbsp;rodinou a&nbsp;se svými věrnými ve Valencii jako skutečný nezávislý vládce a&nbsp;svedl ještě řadu bojů s&nbsp;Maury, kteří se opětovně snažili Valencie dobýt. Maurským panovníkům z&nbsp;okolních oblastí uložil pravidelnou daň a&nbsp;nakonec se obnovily i&nbsp;dobré styky s&nbsp;kastilským králem Alfonsem VI.</p>
			<p class="MLP_text_-I- ParaOverride-1">Campeador zemřel ve Valencii přirozenou smrtí roku 1099. Jeho žena doňa Jiména se snažila Valencii udržet proti opakovaným maurským útokům; poznala však, že natrvalo město obhájit nemůže a&nbsp;také roku 1101 požádala krále Alfonsa o&nbsp;pomoc. Král viděl, že ze vzdálené Kastilie ani on město natrvalo neudrží; proto rozhodl Valencii vyklidit. Roku 1102 Cidovy oddíly město spálily a&nbsp;opustily. Všichni se pak vrátili do Kastilie a&nbsp;odvezli do vlasti i&nbsp;Cidovy pozůstatky.</p>
			<p class="MLP_text_-I- ParaOverride-1">Historické skutečnosti odpovídá i&nbsp;většina ostatních osob. Dlouho se předpokládalo, že vymyšleni jsou infanti z&nbsp;Carriónu; teprve nedávno se zjistilo, že oba infanti v&nbsp;Cidově době skutečně na dvoře krále Alfonsa žili, i&nbsp;když ničím nelze doložit jejich svatbu s&nbsp;Cidovými dcerami.</p>
			<p class="MLP_text_-I- ParaOverride-1">A&nbsp;Cidovy dcery?</p>
			<p class="MLP_text_-I- ParaOverride-1">Starší z&nbsp;obou, Cristina, se vdala skutečně za dona Ramira z&nbsp;královského navarrského rodu; její syn se stal roku 1134 navarrským králem. Mladší María si vzala barcelonského hraběte Bérengara Ramóna III. Později se Cidova pravnučka, princezna Blanka Navarrská, vdala za dědice kastilské koruny a&nbsp;stala se matkou krále Alfonsa VIII. Cid měl ještě syna Diega; ten padl v&nbsp;bitvě roku 1097.</p>
			<p class="MLP_text_-I- ParaOverride-1">O&nbsp;Cidovi a&nbsp;jeho nejbližších toho známe opravdu hodně&nbsp;– víme dokonce, že byl dobrým znalcem práva, zachoval se nám i&nbsp;jeho rukopis a&nbsp;vlastnoruční podpis, právě tak jako podpis doni Jimény.</p>
			<p class="MLP_text_-I- ParaOverride-1">Nejde vsak ani tak o&nbsp;přesnost historických faktů v&nbsp;básni, jako o&nbsp;věrnost v&nbsp;celkovém obrazu španělské společnosti. A&nbsp;ta je v&nbsp;Písni o&nbsp;Cidovi opravdu mimořádná.</p>
			<p class="MLP_text_-I- ParaOverride-1">V&nbsp;Písni se často mluví o&nbsp;věrných, o&nbsp;vazalech. Co to slovo znamená? Především: nebyli to poddaní v&nbsp;běžném slova smyslu. Vazal musel svému pánu pomáhat ve válce, musel přijít na jeho dvůr, kdykoli byl vyzván, při setkání mu líbal ruku na znamení věrnosti. Ale i&nbsp;král měl ke svým vazalům povinnosti: musel je chránit, platil jim účast ve válce, rozděloval mezi ně čtyři pětiny válečné kořisti.</p>
			<p class="MLP_text_-I- ParaOverride-1">Cid je v&nbsp;Písni jistě trochu idealizován&nbsp;– jsou zdůrazněny jeho vlastnosti lidového hrdiny; právě tak jako u&nbsp;příslušníků vyšší šlechty jsou podtrženy jejich vlastnosti záporné a&nbsp;odpuzující.</p>
			<p class="MLP_text_-I- ParaOverride-1">Cid, velký bojovník proti Maurům, se stal zosobněním prudké vlny rekonquisty, která získala v&nbsp;této době Španělsku Toledo (roku 1085), Zaragozu (1118), Tortosu (1149) a&nbsp;řadu dalších významných míst. Za těchto šedesát let se posunuly hranice malých severních království daleko na jih, až na břehy Duera a&nbsp;Ebra.</p>
			<p class="MLP_text_-I- ParaOverride-1">Jak je tedy vidět, vychází Píseň o&nbsp;Cidovi dosti věrně z&nbsp;historické skutečnosti. To platí nejen o&nbsp;Písni, ale i&nbsp;o&nbsp;většině ostatních španělských hrdinských zpěvů. Ve své době byly hrdinské písně pokládány za zcela přesné zaznamenání skutečných událostí; když dal král Alfonso&nbsp;X. sepsat španělské dějiny v&nbsp;Obecných kronikách, přijímali autoři kronik hrdinské zpěvy jako zcela spolehlivé historické prameny a&nbsp;zaznamenávali jednotlivé písně do textu kronik sice v&nbsp;próze, ale často i&nbsp;s&nbsp;takovými podrobnostmi, jako jsou závěrečné asonance na koncích veršů.</p>
			<p class="MLP_text_-I- ParaOverride-1">Této skutečnosti dnes vděčíme za to, že se hrdinské zpěvy vůbec zachovaly. Vždyť v&nbsp;původní veršové podobě známe jen několik málo hrdinských zpěvů, z&nbsp;ostatních zůstaly prakticky jen trosky. Jsou případy, že v&nbsp;kronikách byl zaznamenán jen název nebo velmi stručný údaj&nbsp;– a&nbsp;to je všechno, co dnes o&nbsp;existenci takového hrdinského zpěvu víme.</p>
			<p class="MLP_text_-I- ParaOverride-1">Literární vědci museli proto podle textů kronik jednotlivé zpěvy pracně rekonstruovat&nbsp;– leckdy asi tak, jako když podle nalezených kostí rekonstruují zoologové podobu živočicha, který už dávno vyhynul.</p>
			<p class="MLP_text_-I- ParaOverride-1">Mnohé se nenávratně ztratilo, ale i&nbsp;zachované trosky nebo rekonstrukce svědčí o&nbsp;šíři španělské hrdinské epiky a&nbsp;jejím velkém významu pro další vývoj španělského písemnictví&nbsp;– i&nbsp;pro naše poznání té dávné společnosti.</p>
			<p class="MLP_text_-I- ParaOverride-1">Co všechno se nám tedy vlastně zachovalo?</p>
			<p class="MLP_text_-I- ParaOverride-1">Je toho málo. Báseň o&nbsp;mém Cidovi&nbsp;– tj. bezmála 4000 veršů; ale i&nbsp;v&nbsp;té chybí několik listů&nbsp;– například hned list úvodní. Známe Zpěv o&nbsp;Fernánu Gonzálezovi; Rodrigovo mládí; sto veršů z&nbsp;Písně o&nbsp;Roncesvalles; pět set veršů Zpěvu o&nbsp;sedmi infantech z&nbsp;Lary. Tedy pět zpěvů, ani jeden úplný. Všechno ostatní známe jen z&nbsp;kronik nebo z&nbsp;pracných rekonstrukcí.</p>
			<p class="MLP_text_-I- ParaOverride-1">Uveďme si alespoň ve stručné zkratce obsah tří takových rekonstruovaných zpěvů z&nbsp;období rozkvětu španělské hrdinské písně. Jsou to:</p>
			<p class="MLP_text_-I- ParaOverride-1">Zpěv o&nbsp;Sanchovi&nbsp;II. a&nbsp;obležení Zamory (kde se opět objevuje postava Cida),</p>
			<p class="MLP_text_-I- ParaOverride-1">Maurka Zaida,</p>
			<p class="MLP_text_-I- ParaOverride-1">Zrádná hraběnka.</p>
		</div>
</body>
</html>